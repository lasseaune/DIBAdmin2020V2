<div class="K-GEN-Fnr">
  <div class="O-DEL-NIVA-1">
    <h2 class="K-TIT-SAMMENDR">
      <span class="K-text">0 Sammendrag av Aksjelovutvalgets utredning</span>
    </h2><h2 class="K-TIT-MTIT">
      <span class="K-text">1.</span>
    </h2><p class="K-A">
      Aksjelovutvalget er gitt i oppdrag å utrede aksjerettslige
      spørsmål på bakgrunn av Stortingets behandling av Ot prp nr
      36 (1993-94), jf Innst O nr 45 (1994-95), og å utarbeide forslag til to
      lover, en lov for aksjeselskaper og en lov for allmennaksjeselskaper. Den nye
      aksjelovgivningen skal avløse den nå gjeldende aksjelov fra 1976
      som endret ved lov 22.12.1995 nr 80 vedrørende norsk tilpasning av
      aksjelovgivningen til EØS-regelverket.
    </p><p class="K-A">
      Utvalgets utkast til lov om aksjeselskaper og utkast til lov om
      allmennaksjeselskaper gir hver for seg en samlet regulering av de to
      selskapsformene. Utvalget har i hovedsak lagt til grunn det skille mellom de to
      selskapsformene som kom inn i gjeldende aksjelov ved endringsloven 22.12.1995 nr
      80. De hovedretningslinjer utvalget har fulgt ved utformingen av lovutkastene er
      det redegjort for i avsnittene 2 og 3. I samsvar med mandatet er
      minoritetsvernet i aksjeselskaper drøftet, og for begge lovutkastene er
      det lagt vekt på at EØS-regelverkets krav skal være
      oppfylt.
    </p><p class="K-A">
      Lovutkastene er systematisk og redaksjonelt bygget over samme lest. En har
      lagt vekt på at regelverket i hvert lovutkast så godt som mulig skal
      være tilpasset lovgivningsbehovene for den selskapsform det gjelder.
      Aksjeselskapene omfatter imidlertid et bredt spekter av selskaper med vesentlige
      innbyrdes forskjeller, og utvalget har søkt å ta hensyn til dette
      mangfoldet ved å utforme et enklere og mer fleksibelt regelverk.
      Lovutkastene har et stort fellesområde, men på en god del
      områder er det foreslått forskjellige regler for de to
      selskapsformer. Dette er det redegjort for i avsnitt 4 og fremgår
      forøvrig av parallelloppstillingen av lovutkastene i Del VI av
      utredningen.
    </p><p class="K-A">
      Lovutkastene atskiller seg i betydelig grad fra gjeldende aksjelov. Utvalget
      har foretatt en systematisk og redaksjonell gjennomarbeiding av lovstoffet for
      å gjøre det lettere tilgjengelig og mer brukervennlig. En har
      samlet reglene om de emner selskapene antas å ha bruk for under vanlige
      forhold i utkastenes Del I, atskilt fra regler om emner som selskapene praktisk
      sett bare har bruk for i særlige tilfelle og som fins i Del II og III.
    </p><p class="K-A">
      Innholdsmessig avviker regelverket i lovutkastene, særlig utkastet til
      lov om aksjeselskaper, en god del – også på viktige punkter
      – fra gjeldende aksjelov og også – om enn i til dels mindre
      grad – fra lovforslaget i Ot prp nr 36 (1993-94). Innenfor en ny
      aksjelovgivning basert på et to-sporet opplegg har utvalget kunnet vurdere
      særskilt for hver av de to selskapsformer hvilke regler som antas å
      passe best for hver av dem. Ulike lovgivningsbehov har derfor ført til en
      større grad av nyansering innenfor aksjelovgivningen enn tilfellet er
      etter gjeldende aksjelov. Utvalget har likevel i betydelig utstrekning kunnet
      bygge på og nyttegjøre seg det omfattende lovarbeid som er kommet
      til uttrykk i NOU 1992:29, Ot prp nr 36 (1993-94) og Ot prp nr 4 (1995-96) med
      tilhørende innstillinger fra Stortingets Justiskomite.
    </p><p class="K-A">
      Utvalgets utredning og lovutkastene er i hovedsak enstemmig, men for et
      begrenset antall enkeltbestemmelser foreligger avvikende forslag fra ulike
      mindretall, se oversikten i Del VII.
    </p><p class="K-A">
      Utvalgets hovedsynspunkt er at lovutkastene samlet sett vil innebære
      såvidt betydelige forbedringer formelt og materielt i forhold til
      gjeldende aksjelovgivning at disse fordelene klart oppveier de økonomiske
      og administrative kostnader som alltid vil være forbundet med en
      omfattende lovrevisjon, se avsnitt 12.
    </p><h2 class="K-TIT-MTIT">
      <span class="K-text">2.</span>
    </h2><p class="K-A">
      Del I av lovutkastene innledes med et kap som angir virkeområdet for de
      lovene og dessuten gjengir de viktigste hovedregler for aksjeselskapet som
      selskapsform. Minstekravet til aksjekapitalen (innskuddskapital) foreslås
      til kr 200 000,- for begge selskapsformer
      <span class="K-NOTE-FOTNOTE">
        <a class="EG-NOTENRA" href="#note1" name="noteref1" title="For allmenn aksjeselskaper vil to medlemmer beholde gjelødende krav 1
 million kr, se 
avsnitt 5.2.4.">1</a>
      </span> , men for aksjeselskaper foreslås overgangsregler som betyr at
      spørsmålet om det høyere minstekrav også skal gjelde
      for eksisterende selskaper skal vurderes på nytt på et senere
      tidspunkt. Adgangen til å vedtektsfeste stemmerettsbegrensninger er bare
      innskrenket for allmennaksjeselskaper.
    </p><p class="K-A">
      For begge selskapsformer stilles generelt krav om at virksomheten til enhver
      tid skal være tilpasset det som ut fra risikoen ved og omfanget av
      virksomheten er forsvarlig i forhold til egenkapitalen i selskapet.
    </p><p class="K-A">
      Reglene om stiftelse av selskaper i kap 2 er basert på en enkel
      simultanstiftelsesmodell. I de fleste tilfelle vil selskapet kunne stiftes og
      styrevalg mv foretas ved utfylling av et formular som også forutsettes
      benyttet ved registrering i Foretaksregisteret. Gjennom krav om
      åpningsbalanse og særlige regler om aksjeinnskudd i annet enn penger
      mv søkes sikret at selskapet blir tilført verdier som minst svarer
      til aksjekapitalen. Aksjeinnskuddene skal være mottatt av selskapet
      før registrering i Foretaksregisteret. Se avsnitt 5, hvor også
      spørsmålet om minstekrav til innskuddskapital er
      drøftet.
    </p><p class="K-A">
      Kap 3 om aksjeeierne er utformet svært forskjellig i de to
      lovutkastene. Aksjene i allmennaksjeselskaper vil være negotiable
      instrumenter registrert i Verdipapirsentralen, mens aksjene i aksjeselskaper
      ikke er beregnet på alminnelig omsetning og derfor heller ikke vil
      være VPS-registrerte. Regelverket reflekterer at allmennaksjeselskapene
      vil være
    </p><div class="K-NY-ANF">åpne</div> selskaper med fritt omsettelige aksjer,
    mens aksjeselskapene vil være
    <div class="K-NY-ANF">lukkede</div> selskaper med aksjer
    undergitt omsetningsbegrensninger, forkjøpsrett for øvrige
    aksjeeiere mv. Minoritetsvernet i aksjeselskaper er styrket ved regler som gir
    en minoritetsaksjeeier rett til å få sine aksjer innløst av
    selskapet, bl a når det foreligger maktmisbruk eller er
    oppstått alvorlige og varige motsetningsforhold i selskapet, med mindre
    innløsningen vil være til skade eller virke urimelig for selskapet.
    Se avsnitt 8, jf avsnitt 4, hvor det er redegjort for forskjellen mellom kap 3 i
    de to lovutkastene.<h2 class="K-TIT-MTIT">
      <span class="K-text">3.</span>
    </h2><p class="K-A">
      Reglene i kap 4 og 5 om selskapsorganene er søkt utformet enklere og
      mer fleksibelt, særlig for aksjeselskaper, se avsnitt 7. De særlige
      regler som gjelder når selskapet skal ha bedriftsforsamling, er samlet i
      kap 13.
    </p><p class="K-A">
      Det foreslås for aksjeselskaper nye regler som gjør det mulig
      for generalforsamlingen å treffe vedtak uten møte, med mindre
      selskapet har mer enn 20 aksjeeiere eller noen av aksjeeierne krever
      møtebehandling. For begge selskapsformer foreslås regler om styrets
      saksbehandling som også åpner for vedtak på annen måte
      enn i vanlig styremøte. Minstekravene til selskapets ledelse er
      forskjellig for de to selskapsformer. Hovedmodellen er at selskapet skal ha et
      styre på minst tre medlemmer og daglig leder. For aksjeselskaper
      gjøres det unntak fra dette for små og mellomstore selskaper,
      bl a slik at mindre krav til styret og daglig leder kan vedtektsfestes og
      slik at selskapets styre kan avgjøre om forvaltningen av selskapet
      gjør det påkrevet med daglig leder.
    </p><p class="K-A">
      Reglene om styrets og daglig leders oppgaver i forvaltningen av selskapet og
      tilsynet med virksomheten er utbygget ved at en har søkt å
      konkretisere og presisere hva som ligger i det alminnelige krav om forsvarlig
      utføring av vervene. Dette antas å bidra til å øke
      betydningen av erstatnings- og sanksjonsreglene.
    </p><p class="K-A">
      Når det gjelder de ansattes rett til styrerepresentasjon er reglene
      søkt utformet noe mer fleksibelt enn etter gjeldende lov slik at
      enkelthetene her kan fastsettes i forskrift.
    </p><h2 class="K-TIT-MTIT">
      <span class="K-text">4.</span>
    </h2><p class="K-A">
      Kap 6 om sikring av selskapskapitalen, som er lik i begge lovutkastene,
      samler ulike regelsett som, ut fra hensynet til aksjeeiere og
      selskapskreditorer, skal bidra til å trygge kapitalgrunnlaget i selskapet,
      bl a ved å sette forbud mot ulike disposisjoner som svekker
      kapitalen, se avsnitt 6.
    </p><p class="K-A">
      Reglenes bakgrunn er hovedregelen om at virksomheten må tilpasses
      selskapets kapitalgrunnlag til enhver tid. Kommer styret til at
      kapitalgrunnlaget er uforsvarlig, plikter det å forelegge saken for
      aksjeeierne slik at disse kan avgjøre hva som skal gjøres.
    </p><p class="K-A">
      Etter lovutkastene skal selskapene ha reservefond
      <span class="K-NOTE-FOTNOTE">
        <a class="EG-NOTENRA" href="#note2" name="noteref2" title="To medlemmer mener at det ikke er behov for regler om reservefond, se
 
avsnitt 6.4.3.">2</a>
      </span> , men reglene om pliktige avsetninger til fondet og om disponeringen
      av fondet avviker vesentlig fra gjeldende aksjelov. Dette skyldes dels forslaget
      om et særlig overkursfond, og dels at plikten til å avsette en del
      (20%) av årsoverskuddet opphører når selskapets bundne
      kapital har nådd opp i knapt en tredel av selskapets gjeld. Lovutkastene
      skiller således mellom oppbygging av bundet kapital og annen styrking av
      selskapskapitalen. Tilsvarende skal selskapet også fritt kunne disponere
      over midler i reservefondet for så vidt dette ikke fører til at
      selskapets bundne kapital blir mindre enn knapt en tredel av selskapets gjeld
      på det aktuelle tidspunkt. Reglene om reservefond er derfor vesentlig mer
      fleksible enn etter gjeldende lov, noe som antas å bidra til økt
      mobilitet av kapital i næringslivet.
    </p><p class="K-A">
      Lovutkastenes forbud mot transaksjoner som kan svekke eller uthule
      kapitalgrunnlaget i selskapet, svarer stort sett til gjeldende lov, men en har
      styrket sanksjonsreglene ved å gjøre tilbakeføring til
      selskapet av de midler det gjelder til den normale reaksjon. Dessuten
      foreslår utvalget nye saksbehandlingsregler for særlige avtaler
      mellom selskapet og en aksjeeier dersom vederlaget overstiger en viss del av
      aksjekapitalen. Omvendt foreslås det at selskapet skal kunne erverve egne
      aksjer med pålydende verdi på inntil en tidel av aksjekapitalen og
      dermed videreføres i hovedsak forslaget om erverv av egne aksjer i Ot prp
      nr 36 (1993-94).
    </p><h2 class="K-TIT-MTIT">
      <span class="K-text">5.</span>
    </h2><p class="K-A">
      Lovutkastenes kapitler om fondsemisjon og revisor bygger i alt vesentlig
      på gjeldende aksjelov. I samsvar med mandatet forutsetter utvalget at
      kravene til innholdet av revisjonen fastsettes i den nye revisjonslovgivningen.
      Tilsvarende har utvalget heller ikke behandlet spørsmål som
      omfattes av forslaget til ny regnskapslov.
    </p><h2 class="K-TIT-MTIT">
      <span class="K-text">6.</span>
    </h2><p class="K-A">
      Lovutkastenes Del II omhandler selskapsendringer, dvs reglene om nytegning av
      aksjekapital, samt sammenslåing, deling og oppløsning av selskaper,
      se avsnitt 9.
    </p><p class="K-A">
      Kap 9 om nytegning av aksjekapital er forskjellig i de to lovutkastene fordi
      bare allmennaksjeselskaper vil ha adgang til å innhente kapital fra
      allmennheten ved å innby til tegning rettet til markedet. Aksjeselskaper
      som ønsker å gjøre dette, må først omdanne seg
      til allmennaksjeselskaper, og utvalget har derfor lagt vekt på at det skal
      kunne gjøres på en så vidt enkel måte som mulig.
      Allmennaksjeselskapene vil også kunne utstede tegningsrettsaksjer og andre
      frittstående tegningsretter etter regler som i hovedsak svarer til
      lovforslaget i Ot prp nr 36 (1993-94).
    </p><p class="K-A">
      Kap 10 om sammenslåing av selskaper er i hovedsak utformet i samsvar
      med gjeldende aksjelov som endret ved lov 22.12.1995 nr 80 og er derfor noe
      forskjellig for de to selskapsformer. En vesentlig endring er at området
      for regelverket er utvidet til å omfatte alle tilfelle av
      sammenslåing av selskaper. Kravet om at vederlaget til aksjeeierne i det
      overdragende selskap skal bestå av aksjer i det overtakende selskap og i
      tilfelle et tilleggsvederlag som ikke overstiger 20% av samlet vederlag, er
      derfor ikke videreført. Selskapsrettslig bør fremgangsmåten
      stort sett være den samme selv om vederlaget for en større del
      eller i sin helhet består i annet enn aksjer i det overtagende
      selskap.
    </p><p class="K-A">
      Kap 11 om deling av selskaper, med etterfølgende sammenslåing av
      utskilte deler med andre selskaper, bygger i hovedsak på forslaget i Ot
      prp nr 36 (1993-94). Virkeområdet for dette regelverket er imidlertid
      utvidet på samme måte som når det gjelder regler om
      sammenslåing.
    </p><p class="K-A">
      Kap 12 om oppløsning av selskaper er i alt vesentlig bygget på
      reglene i gjeldende aksjelov.
    </p><h2 class="K-TIT-MTIT">
      <span class="K-text">7.</span>
    </h2><p class="K-A">
      Lovutkastene Del III inneholder reglene om bedriftsforsamling,
      konsernforhold, særlige regler for enkelte selskapstyper, og erstatnings-
      og sanksjonsregler, samt reglene om ikrafttreden med overgangsregler.
      Bestemmelsene for de to selskapsformer er i alt vesentlig likelydende.
    </p><p class="K-A">
      Kap 13 om bedriftsforsamling med særlige regler om andre
      selskapsorganers myndighet i tilfeller hvor selskapet skal ha
      bedriftsforsamling, gir en samlet og redaksjonelt bearbeidet utforming av
      reglene i gjeldende lov. Utvalgets flertall har lagt til grunn at
      spørsmål om endringer i dette regelverket hører inn under
      Kommunal- og Arbeidsdepartementet.
    </p><p class="K-A">
      I kap 14 er samlet de viktigste regler om konsernforhold i gjeldende
      aksjelov, men utvalget har også tatt opp enkelte sentrale
      konsernspørsmål som hittil ikke har vært regulert. Utvalget
      foreslår lovfestet at transaksjoner mellom konsernselskaper skal baseres
      på vanlige forretningsmessige vilkår og prinsipper, og at kostnader,
      tap, inntekter og gevinst skal fordeles mellom konsernselskapene slik god
      forretningsskikk tilsier. Dessuten er forslaget til regler om utenlandske
      selskaper i konsernforhold noe mer utførlige enn i gjeldende lov.
      Forbudet mot å gi kreditt mv til utenlandske morselskap som ikke
      hører hjemme i nordiske land, er utvidet til også å omfatte
      søsterselskaper.
    </p><p class="K-A">
      Lovteknisk er reglene om konsernforhold blitt noe mer omfattende fordi et
      konsern oftest vil bestå av både allmennaksjeselskap og aksjeselskap
      slik at det er behov for å avklare virkeområdet for konsernreglene i
      de to lovutkastene.
    </p><p class="K-A">
      Kap 15 med særlige regler for spesielle selskapstyper er i hovedsak en
      videreføring av reglene i gjeldende aksjelov.
    </p><h2 class="K-TIT-MTIT">
      <span class="K-text">8.</span>
    </h2><p class="K-A">
      Kap 16 inneholder reglene om erstatningsansvar og andre sanksjoner ved
      tilsidesettelse av lovens regler. Erstatnings- og sanksjonsreglene er bygget ut
      for bedre å sikre at regelverket blir etterlevet i praksis, se avsnitt
      11.
    </p><p class="K-A">
      Erstatningsansvar skal fortsatt være betinget av uaktsomhet, men
      ansvarsreglene skiller – i samsvar med nyere rettspraksis – mellom
      selskapets erstatningskrav og krav på erstatning for tap som rammer
      enkelte aksjeeiere, kreditorer mv. Lovutkastet avklarer hvor langt en aksjeeier
      som arbeidsgiver svarer for skade voldt av et styremedlem som er ansatt hos
      aksjeeieren og som innehar sitt verv i selskapet på grunn av
      ansettelsesforholdet. Arbeidsgiveransvar vil da foreligge hvis instruks eller
      annen medvirkning fra aksjeeierens side har innvirket på styremedlemmets
      handlemåte i vervet. Tilsvarende gjelder hvis styremedlemmet er ansatt i
      institusjon som har ytet kreditt mv til selskapet.
    </p><p class="K-A">
      Selv om selskapet ikke gjør ansvar gjeldende, kan aksjeeiere som
      representerer minst en tidel av aksjekapitalen som regel gjøre
      erstatningskravet gjeldende på selskapets vegne. Forøvrig kan en
      aksjeeier bare kreve erstatning for annet tap enn det som selskapet måtte
      være påført.
    </p><p class="K-A">
      Straffebestemmelsene er også bygget noe ut, bl a slik at de også
      omfatter ledende ansatte som overtrer aksjelovgivningen. Dessuten er det etter
      mønster av de regler som gjelder for offentlige tjenestemenn
      foreslått en ny bestemmelse om straffeansvar i tilfelle hvor det er utvist
      grov uforstand fra tillitsvalgte eller ledende ansattes side. Foreldelsesfristen
      er foreslått forlenget til fem år, og strafferammen er øket
      til fengsel inntil ett år.
    </p><p class="K-A">
      Utvalget foreslår – i samsvar med moderne lovgivning – at
      erstatnings- og straffesanksjonene suppleres med administrative
      beføyelser for å sikre at lovens regler blir etterlevet.
      <span class="K-NOTE-FOTNOTE">
        <a class="EG-NOTENRA" href="#note3" name="noteref3" title="Et medlem mener at bestemmelsen om administrative beføyelser
 bør utgå, se 
avsnitt
 11.3.2.">3</a>
      </span> Bakgrunnen er at deler av aksjelovgivningen er begrunnet også
      i allmenne hensyn, og pålegg fra offentlige myndigheter, i tilfelle
      supplert med tvangsmulkt, vil da kunne forhindre at tilsidesettelsen av reglene
      vedvarer. Det departement som forestår forvaltningen av aksjelovgivningen
      vil måtte avgjøre hvordan en slik ordning best kan
      gjennomføres, herunder ta standpunkt til organisatoriske
      spørsmål, delegasjon av myndighet mv.
    </p>
    <h2 class="K-TIT-MTIT">
      <span class="K-text">9.</span>
    </h2>
    <p class="K-A">
      Overgansreglene i kap 17 er i hovedsak utformet etter mønster av
      forslagene i Ot prp nr 36 (1993-94). For allmennaksjeselskaper er
      spørsmålene enklere som følge av at gjeldende aksjelov ble
      endret ved lov 22.12.1995 nr 80 som ledd i EØS-tilpasningen.
      Forhøyelsen av minstekravet til aksjekapitalen i aksjeselskaper
      foreslås tidligst gjort gjeldende for eksisterende selskaper fem år
      etter at den nye aksjelovgivningen er trådt i kraft, og det er åpnet
      adgang for Kongen til å forlenge overgangsperioden.
    </p>
  </div>
</div>