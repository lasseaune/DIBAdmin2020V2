<!DOCTYPE html>

<html lang="en" xmlns="http://www.w3.org/1999/xhtml">
<head>
    <meta charset="utf-8" />
    <title></title>
</head>
<body>
    <section id="a-2" content_title="Aksjeinnskudd i oppstartsselskap" segment="true">
        <h2>Aksjer – aksjeinnskudd i oppstartsselskap</h2>
        <ul parentid="a-2-2" data-print="false" class="booktags">
            <li id="a-2-3">
                <i>Oppstartsselskap, aksjeinnskudd</i>
            </li>
            <li id="a-2-4">
                <i>Aksjeinnskudd i oppstartsselskap</i>
            </li>
            <li id="a-2-5">
                <i>Skatteintensivordning, oppstartsselskap</i>
            </li>
        </ul>
        <ul class="strek">
            <li id="a-2-8">
                <a href="#m107" class="diblink" data-refid="m107">Sktl. § 6-53</a>
            </li>
        </ul>
        <section id="a-2.001">
            <h3>1. Generelt</h3>
            <p id="a-2.001-2">Personlige skattytere kan få fradrag i alminnelig inntekt med inntil kr 500 000 årlig for aksjeinnskudd i oppstartsselskap. Fradragsretten gjelder i tillegg til at aksjeinnskuddet på vanlig måte kan tas med som en del av inngangsverdien på de aksjene det investeres i. Aksjeinnskuddet må utgjøre minst kr 30 000 for å gi rett til fradrag. Et selskap kan årlig motta maksimalt kr 1,5 mill. i innskudd som gir rett til fradrag.</p>
        </section>
        <section id="a-2.002">
            <h3>2. Vilkår knyttet til oppstartsselskapet</h3>
            <section id="a-2.003">
                <h4>2.1. Selskapsformer</h4>
                <p id="a-2.003-2">Ordningen gjelder for aksjeselskaper som er hjemmehørende i Norge etter <a href="#m108" class="diblink" data-refid="m108">sktl. § 2-2</a>, jf. <a href="#m109" class="diblink" data-refid="m109">sktl. § 6-53 annet ledd</a>. I tillegg gjelder ordningen for selskaper hjemmehørende i en annen EØS-stat som tilsvarer norske aksjeselskaper og som har begrenset skatteplikt til Norge etter <a href="#m110" class="diblink" data-refid="m110">sktl. § 2-3 første ledd bokstav b</a>, jf. <a href="#m111" class="diblink" data-refid="m111">sktl. § 6-53 syvende ledd</a>.</p>
                <p id="a-2.003-3">Allmennaksjeselskaper omfattes ikke av ordningen og heller ikke selskaper som i andre sammenhenger er likestilt med aksjeselskap.</p>
            </section>
            <section id="a-2.004">
                <h4>2.2. Offentlige organers eierskap</h4>
                <p id="a-2.004-2">Ordningen gjelder ikke for selskaper hvor offentlige organer, alene eller sammen med andre offentlige organer, kontrollerer mer enn 24 pst. av kapital- eller stemmerettsandelene, jf. <a href="#m112" class="diblink" data-refid="m112">sktl. § 6-53 annet ledd bokstav b</a> tredje strekpunkt. Er selskapet en del av et konsern, jf. <a href="#m113" class="diblink" data-refid="m113">aksjeloven § 1-3</a>, er det et vilkår at offentlige organer ikke har slik kapital- og stemmerettsandel i noen av konsernselskapene, jf. <a href="#m114" class="diblink" data-refid="m114">sktl. § 6-53 annet ledd bokstav b annet punktum</a>.</p>
            </section>
            <section id="a-2.005">
                <h4>2.3. Selskapets aktivitet</h4>
                <p id="a-2.005-2">For å kunne omfattes av ordningen må selskapet hovedsakelig drive annen aktivitet enn passiv kapitalforvaltning, jf. <a href="#m115" class="diblink" data-refid="m115">sktl. § 6-53 annet ledd bokstav d</a>. Passiv kapitalforvaltning vil f.eks. være avkastning av bankinnskudd, verdipapirer, utlån av verdipapirer eller statiske funksjoner som f.eks. lisensinntekter fra immaterielle eiendeler. Kjøp og salg av verdipapirer med direkte tilknytning til aktiviteten i oppstartsselskapet anses normalt ikke som passiv kapitalforvaltning i denne sammenheng. Som utgangspunkt må den aktivitet som knytter seg til passiv kapitalforvaltning ikke overstige 10 % av den samlede aktiviteten i selskapet, jf. <a href="#m116" class="diblink" data-refid="m116">Prop. 130 LS (2016-2017)</a> pkt. 2.3.3.</p>
            </section>
            <section id="a-2.006">
                <h4>2.4. Selskapets soliditet</h4>
                <p id="a-2.006-2">Selskapet må ikke være i økonomiske vanskeligheter på tidspunktet for kapitalforhøyelsen, jf. <a href="#m117" class="diblink" data-refid="m117">sktl. § 6-53 annet ledd bokstav e</a>. Dette innebærer at selskapet ikke kan ha bedt om gjeldsforhandling og selskapets økonomiske situasjon må ikke være slik at vilkårene for konkursåpning er oppfylt på investeringstidspunktet. Om vilkårene for konkursåpning, se <a href="#m118" class="diblink" data-refid="m118">lov 8. juni 1984 nr. 58 om gjeldsforhandling og konkurs (konkursloven) §§ 60 flg.</a></p>
            </section>
            <section id="a-2.007">
                <h4>2.5. Maksimal størrelse på driftsinntekter og balansesum</h4>
                <p id="a-2.007-2">Selskapets samlede driftsinntekter og balansesum må, ved utgangen av det året selskapet eller kapitalforhøyelsen er registrert i Foretaksregisteret, være mindre enn kr 40 mill. for at selskapet skal kunne omfattes av ordningen, jf. <a href="#m119" class="diblink" data-refid="m119">sktl. § 6-53 annet ledd bokstav b</a> annet strekpunkt. Inngår selskapet i et konsern etter <a href="#m120" class="diblink" data-refid="m120">aksjeloven § 1-3</a>, er det de samlede driftsinntektene og balansesummen i konsernet som er avgjørende, jf. <a href="#m121" class="diblink" data-refid="m121">sktl. § 6-53 annet ledd bokstav b annet punktum</a>.</p>
            </section>
            <section id="a-2.008">
                <h4>2.6. Maksimalt antall årsverk</h4>
                <p id="a-2.008-2">For å komme inn under ordningen, må selskapets gjennomsnittlige antall ansatte ved utgangen av det året selskapet eller kapitalforhøyelsen er registrert i Foretaksregisteret, utgjøre mindre enn 25 årsverk, jf. <a href="#m122" class="diblink" data-refid="m122">sktl. § 6-53 annet ledd bokstav b</a> første strekpunkt. Både heltidsansatte, deltidsansatte og midlertidige ansatte som er innmeldt i Arbeidstakerregisteret regnes med. Som utgangspunkt kan gjennomsnittlig antall årsverk beregnes på grunnlag av antall ansatte ved begynnelsen og slutten av året. Hvis antall årsverk varierer mye i løpet av et år, kan det være aktuelt å beregne gjennomsnittlig antall årsverk på en annen måte. Det kan da være aktuelt å se hen til beregningen av antall årsverk etter <a href="#m123" class="diblink" data-refid="m123">regnskapsloven § 7-30</a>.</p>
                <p id="a-2.008-3">Inngår selskapet i et konsern etter <a href="#m124" class="diblink" data-refid="m124">aksjeloven § 1-3</a>, er det gjennomsnittlig antall årsverk i konsernet som er avgjørende, jf. <a href="#m125" class="diblink" data-refid="m125">sktl. § 6-53 annet ledd bokstav b, annet punktum</a>.</p>
            </section>
            <section id="a-2.009">
                <h4>2.7. Selskapets alder</h4>
                <section id="a-2.010">
                    <h5>2.7.1. Generelt</h5>
                    <p id="a-2.010-2">Selskapet kan ikke være eldre enn seks år, medregnet stiftelsesåret og det året kapitalforhøyelsen registreres i Foretaksregisteret, jf. <a href="#m126" class="diblink" data-refid="m126">sktl. § 6-53 annet ledd bokstav a</a>. Kapitalforhøyelsen må således registreres i Foretaksregisteret innen utløpet av det sjette året medregnet stiftelsesåret.</p>
                    <x-box id="a-2.010-3" class="sample">
                        <x-box-title>Eksempel:</x-box-title>
                        <p id="a-2.010-4">
                            <strong>Eksempel:</strong>
                        </p>
                        <p id="a-2.010-5">Et aksjeselskap er stiftet 2. mars 2014. Selskapet kan benytte seg av ordningen hvis kapitalforhøyelsen registreres i Foretaksregisteret innen utløpet av 2019.</p>
                    </x-box>
                </section>
                <section id="a-2.011">
                    <h5>2.7.2. Skattefri omdanning</h5>
                    <p id="a-2.011-2">Har selskapet blitt stiftet ved skattefri omdanning, regnes selskapets alder fra stiftelsesåret/etableringsåret for det opprinnelige selskapet, jf. <a href="#m127" class="diblink" data-refid="m127">sktl. § 6-53 annet ledd bokstav a</a>. Dette gjelder f.eks. hvor selskapet har blitt omdannet fra et selskap med deltakerfastsetting til et aksjeselskap. Har det omdannede foretaket tidligere vært drevet som enkeltpersonforetak, regnes alderen fra etableringsåret for enkeltpersonforetaket. Alderen regnes også fra etableringen av enkeltpersonforetak hvis enkeltpersonforetaket først har blitt omdannet med skattefri virkning til et selskap med deltakerfastsetting.</p>
                </section>
                <section id="a-2.012">
                    <h5>2.7.3. Fisjon/fusjon</h5>
                    <p id="a-2.012-2">Er selskapet stiftet ved fisjon, regnes seksårsfristen fra stiftelsesåret for det selskap som det fisjonerte selskap er utfisjonert fra, jf. <a href="#m128" class="diblink" data-refid="m128">sktl. § 6-53 annet ledd bokstav a, tredje punktum</a>.</p>
                    <p id="a-2.012-4">For selskap stiftet ved fusjon regnes fristen fra stiftelsesåret for det eldste selskapet som inngikk i fusjonen, jf. <a href="#m129" class="diblink" data-refid="m129">sktl. § 6-53 annet ledd bokstav a, siste punktum</a>. Tilsvarende gjelder hvor ett av de fusjonerte selskapene er videreført etter fusjonen.</p>
                </section>
            </section>
            <section id="a-2.013">
                <h4>2.8. Lønnsgrunnlag</h4>
                <p id="a-2.013-2">For å komme inn under ordningen må selskapet det året selskapet eller kapitalforhøyelsen er registrert i Foretaksregisteret, eller ved utgangen av det etterfølgende året, ha en årlig lønnskostnad som danner grunnlag for arbeidsgiveravgift etter <a href="#m130" class="diblink" data-refid="m130">ftrl. § 23-2 første ledd</a> på minst kr 400 000, jf. <a href="#m131" class="diblink" data-refid="m131">sktl. § 6-53 annet ledd bokstav c</a>.</p>
            </section>
            <section id="a-2.014">
                <h4>2.9. Aksjeinnskuddet</h4>
                <p id="a-2.014-2">For å gi rett til fradrag må kapitaltilførselen skje i form av et aksjeinnskudd i forbindelse med at selskapet stiftes, jf. <a href="#m132" class="diblink" data-refid="m132">aksjeloven kap. 2</a>, eller ved en senere kapitalforhøyelse ved nytegning av aksjer etter aksjel. kap. 10, jf. <a href="#m134" class="diblink" data-refid="m134">sktl. § 6-53 første ledd første punktum</a>. Kapitaltilførselen kan bestå av både aksjekapital og innbetalt overkurs.</p>
                <p id="a-2.014-3">Aksjekapitalforhøyelsen må skje i forbindelse med at selskapet har tatt sikte på å innhente kapital gjennom skatteinsentivordningen. En skattyter kan ikke ensidig gjøre aksjeinnskudd i ett eller flere selskaper og ensidig kreve fradrag.</p>
                <p id="a-2.014-4">Den enkelte aksjonærs aksjeinnskudd i det enkelte selskap må utgjøre minst kr 30 000 for å gi rett til fradrag, jf. <a href="#m135" class="diblink" data-refid="m135">sktl. § 6-53 første ledd annet punktum</a>. Samlet fradrag i ett eller flere selskaper kan ikke overstige kr 500 000 årlig, se <a href="#m136" class="diblink" data-refid="m136">sktl. § 6-53 første ledd første punktum</a>.</p>
                <p id="a-2.014-5">Det enkelte selskap kan motta maksimalt kr 1,5 mill. i årlige fradragsberettigede aksjeinnskudd, jf. <a href="#m137" class="diblink" data-refid="m137">sktl. § 6-53 første ledd tredje punktum</a>. Dersom det foretas aksjeinnskudd som overstiger dette maksimumsbeløpet, må selskapet kunne angi hvilket beløp som gjelder fradragsberettiget aksjeinnskudd og hvilke skattytere som har foretatt innbetalinger med minst kr 30 000. Hvordan dette kan spesifiseres og rapporteres, se nærmere<a id="a-2.014-7" class="iref" data-id="a-2.015" data-segment="a-2">pkt. 2.10</a>.</p>
            </section>
            <section id="a-2.015">
                <h4>2.10. Rapportering</h4>
                <p id="a-2.015-2">Fradragsretten er betinget av at selskapet gir skattemyndighetene opplysninger om hvilke personlige skattytere som har foretatt fradragsberettigede aksjeinnskudd, jf. <a href="#m138" class="diblink" data-refid="m138">sktl. § 6-53 sjette ledd</a>.</p>
                <p id="a-2.015-3">Oppstartsselskapet må foreta rapporteringen i Aksjonærregisteroppgaven (RF-1086), postene 9 og 23, med hendelsestype/transaksjonstype "Stiftelse/nyemisjon med inntektsfradrag". Når investeringen foretas av et mellomliggende holdingselskap, må holdingselskapet i sin aksjonærregisteroppgave post 23 gi samsvarende opplysninger med transaksjonstype "Fradrag for investering i oppstartsselskap". Aksjonærregisteroppgaven må leveres innen 31. januar året etter inntektsåret for at de personlige aksjonærene skal få forhåndsutfylt inntektsfradraget i sine skattemeldinger, jf. <a href="#m139" class="diblink" data-refid="m139">skatteforvaltningsforskriften § 7-7-4 første ledd</a>. </p>
                <p id="a-2.015-5">Ved aksjeinnskudd inkl. overkurs som overstiger det årlige maksimumsbeløpet på kr 1,5 millioner kan det først foretas et innskudd/emisjon på maksimum kr 1,5 millioner. Denne rapporteres i Aksjonærregisteroppgaven (RF-1086) postene 9 og 23 med hendelsestype "Stiftelse/emisjon med inntektsfradrag. Det må også fremgå at den enkelte skattyters innskudd utgjør minst kr 30 000. Den del av aksjeinnskuddet som overstiger kr 1 million rapporteres med hendelsestype " Nyemisjon" i postene 9 og 23.   </p>
            </section>
        </section>
        <section id="a-2.016">
            <h3>3. Vilkår knyttet til investor</h3>
            <section id="a-2.017">
                <h4>3.1. Generelt</h4>
                <p id="a-2.017-2">Fradragsretten gjelder for personlige skattytere, jf. <a href="#m140" class="diblink" data-refid="m140">sktl. § 6-53 første ledd</a>. Skattyter kan være bosatt i Norge eller i utlandet. Upersonlige skattytere, f.eks. aksjeselskaper, kan ikke oppnå fradrag for aksjeinnskudd. Det samme gjelder selskaper med deltakerfastsetting.</p>
                <p id="a-2.017-3">Aksjeinnskuddet må utgjøre minst kr 30 000 for den enkelte personlige aksjonær i det enkelte selskap, jf. <a href="#m141" class="diblink" data-refid="m141">sktl. § 6-53 første ledd annet punktum</a>. Det er ingen begrensninger mht. hvor mange selskaper den enkelte personlige skattyter kan investere i, men samlet fradrag kan ikke overstige kr 500 000 årlig, se <a href="#m142" class="diblink" data-refid="m142">sktl. § 6-53 første ledd første punktum</a>.</p>
            </section>
            <section id="a-2.018">
                <h4>3.2. Aksjer eiet gjennom et annet aksjeselskap</h4>
                <p id="a-2.018-2">Eier en personlig skattyter aksjer i et annet aksjeselskap, kan den personlige skattyteren få fradrag for aksjeinnskudd som foretas av det mellomliggende selskap hvor han eier aksjer, jf. <a href="#m143" class="diblink" data-refid="m143">sktl. § 6-53 tredje ledd</a>. Det mellomliggende selskapet må være et aksjeselskap og kan eies helt eller delvis av den personlige skattyteren. Det foreligger ikke fradragsrett hvis det er mer enn ett selskap mellom den personlige skattyteren og oppstartsselskapet.</p>
                <p id="a-2.018-3">Er det mellomliggende selskapet eiet av flere, skal fradraget fordeles proporsjonalt ut fra skattyternes eierandeler i det mellomliggende selskap, jf. <a href="#m144" class="diblink" data-refid="m144">sktl. § 6-53 tredje ledd annet punktum</a>. Minstebeløpet på kr 30 000 som nevnt i <a id="a-2.018-4" class="iref" data-id="a-2.014" data-segment="a-2">pkt. 2.9</a> gjelder for den enkelte aksjonær. Hvis noen av aksjonærene ved en proporsjonal fordeling av aksjeinnskuddet ikke oppfyller 30 000 kravet, vil disse aksjonærene dermed ikke bli omfattet av ordningen. Disse aksjonærenes andel av fradragsbeløpet blir ikke overført til de andre aksjonærene, jf. <a href="#m145" class="diblink" data-refid="m145">Prop. 130 LS (2016-2017)</a> pkt. 2.3.4.</p>
            </section>
            <section id="a-2.019">
                <h4>3.3. Krav til uavhengighet mellom selskap og investor/nærstående</h4>
                <section id="a-2.020">
                    <h5>3.3.1. Generelt</h5>
                    <p id="a-2.020-2">Det er et vilkår for fradrag at investor eller nærstående ikke er eller har vært aksjonær eller ansatt i selskapet på tidspunktet for aksjeinnskuddet, jf. <a href="#m146" class="diblink" data-refid="m146">sktl. § 6-53 fjerde ledd bokstav a</a>. Styremedlemmer regnes ikke som ansatt etter reglene i <a href="#m147" class="diblink" data-refid="m147">sktl. § 6-53 fjerde ledd</a>.</p>
                    <p id="a-2.020-3">Det er også et vilkår at investor eller nærstående ikke er eller har vært aksjonær eller ansatt i et annet selskap i samme konsern, jf. <a href="#m148" class="diblink" data-refid="m148">aksjeloven § 1-3</a>. Er det et aksjeselskap som foretar investeringen, se <a id="a-2.020-4" class="iref" data-id="a-2.018" data-segment="a-2">pkt. 3.2</a>, er det også et vilkår at det aksjeselskapet som foretar investeringen, eller dette selskapets nærstående, ikke er eller har vært aksjonær i oppstartsselskapet eller et annet selskap i samme konsern, se <a href="#m149" class="diblink" data-refid="m149">sktl. § 6-53 fjerde ledd annet punktum jf. første punktum bokstav a</a>. Det kan således bare gis fradrag for aksjeinnskudd én gang i ett og samme selskap.</p>
                    <x-box id="a-2.020-5" class="sample">
                        <x-box-title>Eksempel:</x-box-title>
                        <p id="a-2.020-6">
                            <strong>Eksempel:</strong>
                        </p>
                        <p id="a-2.020-7">Den personlige skattyteren A eier 100 pst av B AS, som igjen eier 100 pst av C AS. C AS eier 40 pst av D AS. B AS gjør deretter et aksjeinnskudd direkte i D AS. A får ikke fradrag for aksjeinnskuddet i D AS fordi B AS og C AS er nærstående.</p>
                    </x-box>
                    <p id="a-2.020-8">Har det selskapet som det investeres i blitt stiftet ved fusjon, fisjon eller skattefri omdanning, er det et vilkår at investor heller ikke har vært aksjonær, eier eller ansatt i et tidligere selskap eller i et annet selskap i samme konsern, jf. <a href="#m150" class="diblink" data-refid="m150">sktl. § 6-53 fjerde ledd bokstav b</a>.</p>
                    <p id="a-2.020-9">Det er også et vilkår at investor ikke blir ansatt i selskapet eller i et annet selskap i samme konsern i løpet av bindingstiden på tre år som nevnt i <a href="#m151" class="diblink" data-refid="m151">sktl. § 6-53 femte ledd</a>, jf. <a href="#m152" class="diblink" data-refid="m152">sktl. § 6-53 fjerde ledd bokstav c</a>. Om bindingstiden, se <a id="a-2.020-10" class="iref" data-id="a-2.022" data-segment="a-2">pkt. 3.4</a>.</p>
                </section>
                <section id="a-2.021">
                    <h5>3.3.2. Nærstående</h5>
                    <p id="a-2.021-2">Som nærstående regnes personer og selskaper som nevnt i <a href="#m153" class="diblink" data-refid="m153">aksjeloven § 1-5</a>. Dette omfatter:</p>
                    <ul class="strek">
                        <li id="a-2.021-4">ektefelle og en person som vedkommende bor sammen med i ekteskapsliknende forhold</li>
                        <li id="a-2.021-6">slektninger i rett oppstigende eller nedstigende linje og søsken</li>
                        <li id="a-2.021-8">slektninger i rett oppstigende eller nedstigende linje og søsken til en person som nevnt i første strekpunkt</li>
                        <li id="a-2.021-10">ektefelle til, og en person som bor sammen i ekteskapsliknende forhold med noen som er nevnt i annet strekpunkt</li>
                        <li id="a-2.021-12">selskap der vedkommende selv eller noen som er nevnt i nr 1 til 4, har slik bestemmende innflytelse som nevnt i <a href="#m154" class="diblink" data-refid="m154">aksjeloven § 1-3 (dvs. slik innflytelse som kreves for at det skal foreligge et konsern etter aksjeloven)</a></li>
                    </ul>
                </section>
            </section>
            <section id="a-2.022">
                <h4>3.4. Krav til eiertid</h4>
                <section id="a-2.023">
                    <h5>3.4.1. Generelt</h5>
                    <p id="a-2.023-2">Fradragsretten er betinget av at skattyteren beholder alle aksjene i minst tre kalenderår etter utløpet av det kalenderåret aksjeselskapet eller kapitalforhøyelsen er registrert i Foretaksregisteret, jf. <a href="#m155" class="diblink" data-refid="m155">sktl. § 6-53 femte ledd første punktum</a>. Hvor aksjeinvesteringen er foretatt av et mellomliggende selskap, se <a id="a-2.023-3" class="iref" data-id="a-2.018" data-segment="a-2">pkt. 3.2</a>, gjelder tilsvarende bindingstid for det mellomliggende selskap, jf. <a href="#m156" class="diblink" data-refid="m156">sktl. § 6-53 femte ledd fjerde punktum</a>. Samme bindingstid gjelder også for skattyters eierandel i det mellomliggende selskap, jf. <a href="#m157" class="diblink" data-refid="m157">sktl. § 6-53 femte ledd femte punktum</a>. Om enkelte tilfeller av overdragelse, se nedenfor.</p>
                    <p id="a-2.023-5">Overdras én eller flere av aksjene som har gitt grunnlag for fradragsrett før utløpet av eiertiden, mister skattyteren retten til hele fradraget. Skattefastsettingen må da endres for det året fradrag er gitt, enten av skattyter ved endring av egenfastsettingen etter <a href="#m158" class="diblink" data-refid="m158">sktfvl. § 9-4</a> eller av skattekontoret etter <a href="#m159" class="diblink" data-refid="m159">sktfvl. § 12-1</a>.</p>
                </section>
                <section id="x-156">
                    <h5>3.4.2. Gaveoverføring </h5>
                    <p id="x-156-3">Overdras aksjer ved gave eller gavesalg, anses aksjene ikke lenger å være i behold. Dette gjelder selv om det ved overføringen gjelder kontinuitet etter <a href="#m160" class="diblink" data-refid="m160">sktl. § 10-33</a>, se <a href="#m161" class="diblink" data-refid="m161">Prop. 1 LS (2016-2017)</a> pkt. 2.3.6 s. 13. </p>
                </section>
                <section id="a-2.201">
                    <h5>3.4.3. Overføring mellom ektefeller</h5>
                    <p id="a-2.201-3">Overføring av aksjer mellom ektefeller mens ekteskapet består har ingen skattemessige konsekvenser, og medfører ikke i seg selv brudd i eiertiden. Dette gjelder selv om aksjene blir særeie for den annen ektefelle. Det anses imidlertid som brudd i eiertiden hvis aksjene ved separasjon eller skilsmisse overtas av den ektefellen som ikke har foretatt aksjeinnskuddet, se <a href="#m162" class="diblink" data-refid="m162">Prop. 130 LS (2016-2017)</a> pkt. 2.3.6 s. 13. Dette gjelder uavhengig av formuesordningen mellom ektefellene.</p>
                </section>
                <section id="a-2.024">
                    <h5>3.4.4. Overføring av aksjer ved arv eller uskifte</h5>
                    <p id="a-2.024-2">Overføring av aksjer ved arv eller uskifte anses ikke som brudd i eiertiden, se <a href="#m163" class="diblink" data-refid="m163">Prop. 130 LS (2016-2017)</a> pkt. 2.3.6 s. 13.Tilsvarende gjelder hvis uskifteboet skiftes mens lengstlevende er i live. I slike tilfeller gjelder reglene om skattemessig kontinuitet i <a href="#m164" class="diblink" data-refid="m164">sktl. § 10-33</a>, se emnet <a id="a-2.024-4" class="iref" data-id="a-16" data-segment="a-16">«Arv og gave – inngangsverdi og kontinuitet»</a>. Arvingen/gjenlevende ektefelle/dødsboet vil da overta avdødes skatteposisjoner knyttet til aksjene.</p>
                    <p id="a-2.024-5">Hvis arvingen/gjenlevende ektefelle/dødsboet overdrar aksjene før bindingstiden er ute, må fradraget for aksjeinnskuddet i oppstartsselskapet tilbakeføres ved endring av skattefastsettingen for avdøde etter <a href="#m165" class="diblink" data-refid="m165">sktfvl. § 12-1</a>. Fristen for å ta opp saken til endring er i utgangspunktet to år, regnet fra utgangen av det kalenderåret hvor overføringen skjedde, se <a href="#m166" class="diblink" data-refid="m166">sktfvl. § 12-6 tredje ledd</a> jf. <a href="#m167" class="diblink" data-refid="m167">sktfvl. § 12-7</a>. Se for øvrig Skatteforvaltningshåndboken. Arvingene/gjenlevende ektefelle/dødsboet kan ikke skattlegges for det beløpet som arvelateren har fått fradrag for etter <a href="#m168" class="diblink" data-refid="m168">sktl. § 6-53 første ledd</a>.</p>
                </section>
                <section id="a-2.202">
                    <h5>3.4.5. Fusjon og fisjon </h5>
                    <p id="a-2.202-3">Hvor oppstartsselskapet deltar i en fusjon eller fisjon etter <a href="#m169" class="diblink" data-refid="m169">sktl. kapittel 11</a>, anses det ikke som brudd i eiertiden om aksjene i oppstartsselskapet innløses og erstattes med aksjer i det overtakende selskapet, ev. det overtakende selskapets morselskap. </p>
                    <p id="a-2.202-5">Det anses heller ikke som brudd i eiertiden om aksjer overføres fra et mellomliggende selskap som har foretatt aksjeinvesteringen, til et overtakende selskap ved en skattefri fusjon eller fisjon etter <a href="#m170" class="diblink" data-refid="m170">sktl. kapittel 11</a>.</p>
                </section>
                <section id="a-2.203">
                    <h5>3.4.6. Aksjebytte</h5>
                    <p id="a-2.203-3">Hvor aksjer i oppstartsselskapet eller i det mellomliggende selskap byttes om i aksjer i et annet selskap i andre tilfeller enn de som er nevnt i <a id="a-2.203-5" class="iref" data-id="a-2.202" data-segment="a-2" />, anses dette som brudd i eiertiden. Dette gjelder selv om aksjebyttet skjer til kontinuitet etter <a href="#m171" class="diblink" data-refid="m171">sktl. § 11-11 fjerde eller femte ledd</a>. </p>
                </section>
                <section id="a-2.204">
                    <h5>3.4.7. Innløsning av aksjer ved oppløsning av selskap og innløsning av enkeltaksjer</h5>
                    <p id="a-2.204-3">Aksjene i oppstartsselskapet eller det mellomliggende selskap, anses ikke å være i behold når aksjene er innløst ved oppløsning av selskapet.  </p>
                    <p id="a-2.204-5">Frivillig oppløsning av et mellomliggende selskap som har foretatt aksjeinnskuddet medfører likevel ikke brudd på eiertidskravet i <a href="#m172" class="diblink" data-refid="m172">sktl. § 6-53 femte ledd første punktum</a>, dersom de personlige skattyterne overtar aksjer i oppstartsselskapet i samme forhold som de eide aksjer i det mellomliggende selskapet.</p>
                    <p id="a-2.204-7">Eiertiden avbrytes som utgangspunkt hvor aksjer i oppstartsselskapet eller i det mellomliggende selskapet innløses ved en partiell likvidasjon. Ved innløsning av enkeltaksjer i oppstartsselskapet, vil det være avgjørende hvilke aksjer som anses realisert, se <a id="a-2.204-9" class="iref" data-id="a-2.027" data-segment="a-2">pkt. 3.4.13</a>. </p>
                    <p id="a-2.204-10">Foretas det en innløsning av enkeltaksjer i oppstartsselskapet eller det mellomliggende selskap uten at eierforholdene endres, anses dette ikke som realisasjon, men kan anses som utdeling fra selskap til investor, se <a id="a-2.204-12" class="iref" data-id="a-2.028" data-segment="a-2">pkt. 3.5</a>. </p>
                </section>
                <section id="a-2.205">
                    <h5>3.4.8. Utflytting og innflytting av selskap</h5>
                    <p id="a-2.205-3">Ved utflytting av selskap fra Norge, anses aksjene i selskapet som realisert på det tidspunktet skatteplikten til Norge opphører, eller da selskapet blir hjemmehørende i en annen stat etter skatteavtale, jf. <a href="#m173" class="diblink" data-refid="m173">sktl. § 10-37 tredje ledd</a>.  Som utgangspunkt anses aksjene da ikke lenger for å være i behold. </p>
                    <p id="a-2.205-5">Aksjene i oppstartsselskapet eller det mellomliggende selskap som foretok aksjeinnskuddet anses å være i behold hvis selskapet blir hjemmehørende i en stat innenfor EØS, med mindre det er et lavskatteland innenfor EØS, og selskapet etter flyttingen ikke er reelt etablert og ikke driver reell økonomisk aktivitet der. </p>
                    <p id="a-2.205-7">Om skattlegging av aksjonærene ved utflytting av selskap, se nærmere emnet <a id="a-2.205-9" class="iref" data-id="u-20" data-segment="u-20">«Utland – utflytting av selskap fra Norge»</a>, <a id="a-2.205-10" class="iref" data-id="u-20.017" data-segment="u-20">pkt. 2</a>. </p>
                </section>
                <section id="a-2.206">
                    <h5>3.4.9. Endring av aksjeklasse</h5>
                    <p id="a-2.206-3">Endring av klassifisering av aksjer, f.eks. fra A-aksjer til B-aksjer anses ikke som realisasjon, se emnet <a id="a-2.206-5" class="iref" data-id="r-1" data-segment="r-1">«Realisasjonsbegrepet»</a>, <a id="a-2.206-6" class="iref" data-id="r-1.013" data-segment="r-1">pkt. 3.2.5</a>. Dette medfører heller ikke brudd i eiertiden. </p>
                </section>
                <section id="a-2.207">
                    <h5>3.4.10. Aksjespleis</h5>
                    <p id="a-2.207-3">Aksjespleis uten at eierposisjonene endres, anses ikke som realisasjon, se emnet <a id="a-2.207-5" class="iref" data-id="r-1" data-segment="r-1">«Realisasjonsbegrepet»</a>, <a id="a-2.207-6" class="iref" data-id="r-1.013" data-segment="r-1">pkt. 3.2.5</a>. Dette medfører heller ikke brudd i eiertiden. </p>
                </section>
                <section id="a-2.025">
                    <h5>3.4.11. Konkurs i oppstartsselskapet</h5>
                    <p id="a-2.025-2">Det innebærer ikke brudd på eiertiden at aksjene går tapt ved konkurs i oppstartsselskapet.</p>
                </section>
                <section id="x-183">
                    <h5>3.4.12. Konkurs hos personlig investor</h5>
                    <p id="x-183-3">Det innebærer ikke brudd i eiertiden etter <a href="#m174" class="diblink" data-refid="m174">sktl. § 6-53 femte ledd</a>, om personlig investor går konkurs og aksjene overføres til konkursboet. </p>
                </section>
                <section id="a-2.026">
                    <h5>3.4.13. Konkurs i det mellomliggende selskap som foretok aksjeinnskuddet</h5>
                    <p id="a-2.026-2">Konkurs i et mellomliggende selskap som har foretatt aksjeinnskudd etter <a href="#m175" class="diblink" data-refid="m175">sktl. § 6-53 tredje ledd</a>, anses ikke i seg selv som brudd på eiertiden.</p>
                </section>
                <section id="a-2.027">
                    <h5>3.4.14. Hvilke aksjer anses overdratt</h5>
                    <p id="a-2.027-2">Overdras aksjer i selskapet i løpet av treårsperioden og skattyter eller det mellomliggende selskap både har gjort innskudd med rett til fradrag og innskudd uten rett til fradrag, anses de aksjer som ikke gir rett til fradrag for å være realisert først, jf. <a href="#m176" class="diblink" data-refid="m176">sktl. § 6-53 femte ledd annet punktum</a>.  FIFU-prinsippet i <a href="#m177" class="diblink" data-refid="m177">sktl. § 10-36</a> gjelder ikke hvor aksjer som har gitt rett til fradrag realiseres før utløpet av treårsperioden. FIFU-prinsippet gjelder på vanlig måte hvis aksjer realiseres etter utløpet av treårsperioden. Om FIFU-prinsippet, se emnet <a id="a-2.027-3" class="iref" data-id="a-5" data-segment="a-5">«Aksjer – realisasjon»</a>, <a id="a-2.027-4" class="iref" data-id="a-5.034" data-segment="a-5">pkt. 4.1</a>.</p>
                    <p id="a-2.027-5">Er aksjeinvesteringen foretatt av et mellomliggende selskap, gjelder FIFU-prinsippet på vanlig måte for aksjene som den personlige aksjonæren eier i det mellomliggende selskapet.</p>
                </section>
            </section>
            <section id="a-2.028">
                <h4>3.5. Utdeling fra selskapet til investor</h4>
                <p id="a-2.028-2">Fradragsretten er betinget av at skattyter eller skattyters nærstående i minst tre kalenderår etter utløpet av det kalenderåret aksjeselskapet eller kapitalforhøyelsen er registrert i Foretaksregisteret, ikke mottar utbytte fra selskapet, jf. <a href="#m178" class="diblink" data-refid="m178">sktl. § 6-53 femte ledd tredje punktum</a>. Som utbytte anses også lån til aksjonæren som skattlegges som utbytte etter <a href="#m179" class="diblink" data-refid="m179">sktl. § 10-11 fjerde ledd</a>. Om utbytte, se emnet <a id="a-2.028-4" class="iref" data-id="a-6" data-segment="a-6">«Aksjer – utbytte»</a>. Tilsvarende gjelder utbetalinger i forbindelse med kapitalnedsettelse i oppstartsselskapet. </p>
                <p id="a-2.028-5">Hvor aksjeinvesteringen er foretatt av et mellomliggende selskap, se <a id="a-2.028-7" class="iref" data-id="a-2.018" data-segment="a-2">pkt. 3.2</a>, gjelder det samme for utbytte mv. til det mellomliggende selskap, se <a href="#m180" class="diblink" data-refid="m180">sktl. § 6-53 femte ledd femte punktum jf. tredje punktum</a>. Bestemmelsen er ikke til hinder for at det foretas slike utdelinger fra det mellomliggende holdingselskapet til den personlige aksjonæren. </p>
            </section>
        </section>
    </section>
</body>
</html>